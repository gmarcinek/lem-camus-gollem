### 0.1.2.0 Pierwsze podejrzenie: „Co jeśli nie szukam odpowiedzi, ale produkuję pytania?"

Camus sięgnął do kieszeni i wysunął paczkę Gitanes. Z jego palców wystawały dwa papierosy.

– Mentolowych nie mam – powiedział z lekkim uśmiechem. – Ale może chcesz?

Lem spojrzał, zawahał się przez ułamek sekundy, po czym wziął jednego.

– Właśnie mi się skończyły. Dzięki.

Zapalił. Dym był ostry, suchy, zupełnie inny niż jego zwykłe mentolowe. Przez chwilę siedzieli w ciszy, wsłuchani w szum ekspresu i zgrzyt porcelany.

Camus znowu patrzył w okno, gdzie ktoś próbował zaparkować małego fiata między dwoma SUV-ami. Nieudolnie, z wieloma podjazdami. Jakby uczył się jeździć.

– Wiesz, zastanawiam się – powiedział w końcu, nie odrywając wzroku od okna – czy my w ogóle szukamy odpowiedzi, czy może raczej... produkujemy pytania.

- Rozwiń, bo nie łapię

– Rozmawialiśmy kiedyś o formie w której człowiek jest upchnięty i ma takie horyzonty jakie przewiduje ta forma lub w tej okolicy. I męczyła mnie kiedyś taka wątpliwość, że zawsze poruszamy się tylko po terenie który jest rozpoznany kiedy coś klasyfikujemy. Zanim zadamy pytanie ono w ogóle musi się zawierać w przestrzeni dla nas dostępnej. Bo... albo wiesz co? Inaczej.

Zatrzymał się, jakby sam nie był pewien, co chce powiedzieć.

– Znajomy opowiedział mi kiedyś historię – powiedział w końcu. – Chciał zobaczyć opuszczony dom. Taki gdzieś na prowincji, wolnostojący, taki co nie stoi we wsi tylko tak na odludziu. No i przedziera się przez krzaki, wchodzi przez wybite okno i nagle słyszy kroki. Spokojne, regularne, jakby ktoś spacerował po drewnianej podłodze. Zamarł w pół kroku porażony sytuacją, bo przestraszył się że w domu zamieszkał bezdomny i uciekł.

Lem czekał cierpliwie.

– Ale coś go tknęło i wrócił po kilku minutach przez inne wejście. Nikogo w domu nie było. A najciekawsze – całą podłogę ktoś wcześniej wyniósł. W ogóle jej nie było. Były tylko trociny na klepisku.

– I co sobie pomyślał?

– Najpierw: "Tam ktoś był, pewnie bezdomny". Potem: "Nikogo nie ma, więc... duch". Miejscowi potwierdzili. Duch starego leśniczego.

– Akustyka – powiedział Lem spokojnie. – Stary drewniany dom może działać jak skrzynia rezonansowa. Drobne zwierzę na dachu brzmi jak człowiek w środku.

Camus spojrzał na niego z zaciekawieniem.

– Dokładnie to mu powiedziałem. Ale nie o to chodzi.

– A o co?

– O to, że mój znajomy nie pytał: "Co to było?". Pytał od razu: "Człowiek czy duch?". Miał gotowe szufladki. Moje wyjaśnienie po prostu nie pasowało do żadnej z nich ad hoc.

– Algorytm klasyfikacyjny – mruknął Lem. – Rezydualne dane są akomodowane przez najbliższy dostępny format.

– Właśnie. Między innymi wtedy zacząłem się zastanawiać... – Camus patrzył na swój papieros. – Co jeśli to nie jest tak, że świat stawia pytania - wiesz, a my szukamy odpowiedzi? Tylko co jeśli to my wpadamy w te pytania, a potem zmuszamy świat, żeby się w nie wpasował? Stawiamy pytania z takiej płaszczyzny na którą pozwala nam nasz horyzont.

Lem skinął głową, jakby to było oczywiste.

– Jego system poznawczy automatycznie generuje opcje: "żywy człowiek" albo "martwy człowiek". Nie ma w ogóle kategorii "złudzenia akustyczne". Bo jego architektura nie obsługuje kategorii fizycznych, tylko narracyjne.

– I co z tego wynika?

– Że pytanie nie pochodzi z rzeczywistości – odpowiedział Lem. – Tylko z formatu, który ją przetwarza. – Spojrzał na wiatraczek, który znów zaczął skrzypieć. – Może pytanie to jedyna rzecz, która nas odróżnia od tego. Że się ruszamy, a nie stoimy.

Wiatrak znów zaskrzypiał, jakby chciał zaprotestować.

Camus uśmiechnął się smutno.

– Chociaż czasem myślę, że może lepiej by było stać.

– Ale czy można przestać pytać?

– Nie wiem. Może nie można. Ale może można przestać udawać, że pytania pochodzą z rzeczywistości. – Camus strzepnął długi odcinek popiołu do popielniczki. – Może trzeba przyznać, że to my je robimy. Że to nasze... nie wiem jak to nazwać. Tiki nerwowe? Kompulsja?

Lem milczał przez chwilę, obserwując dym ulatujący z popielniczki.

– Jak kaszel – powiedział w końcu. – Nie kaszlesz, żeby coś osiągnąć. Po prostu kaszlesz.

– Właśnie. – Camus skinął głową. – I może dlatego nigdy nie znajdujemy odpowiedzi. Bo odpowiedzi są na pytania, które stawia świat. A my stawiamy pytania, które produkuje nasz... interfejs.

Wiatrak zatrzymał się nagle, jakby mu się znudziło.
