### 0.1.1.0 Antropomorfizm – Dostrzeżenie, że moje pytania mogą być funkcją mojej struktury, nie świata

Wiatrak na ladzie zaciął się i kręcił nierówno. Co kilka sekund zgrzytał plastikowym trzpieniem, jakby przypominał o swoim istnieniu. Lem nie zwracał na niego uwagi, ale Camus coraz częściej zerkał w tamtą stronę.
Na stole, między łyżeczką a terminalem, wciąż leżała ulotka numerologiczna. Jej rogi były wilgotne od wody skroplonej na szklance, cyfry lekko się rozmazały. Camus wziął ją w dwa palce, przetarł, i przyjrzał się z przesadną powagą, jakby trzymał święty pergamin.
– „Ósemka”. – przeczytał. – Silna osobowość, skłonność do dominacji, talent do pieniędzy. – Przerwał. – Zadziwiające. Gdyby było: „introwertyk o skłonnościach melancholijnych i problemach z motywacją”, pewnie też by pasowało.
Lem uniósł lekko brew.
– Zresztą dalej jest lepiej – dodał Camus. – „Dąży do harmonii, ale potrafi być nieprzewidywalny”. To już nie osobowość, tylko prognoza pogody.
Obrócił kartkę na drugą stronę. Była pusta. Położył ją z powrotem, nieco dalej od siebie, jakby się bał, że go jeszcze raz podsumuje.
– Wiesz co – powiedział po chwili – zamówię ciasto. Może nie odmieni losu, ale to przynajmniej będzie coś konkretnego. – Sięgnął po kartę.
Lem tymczasem wpatrywał się w szybę. Odbicie kawiarni mieszało się z ulicą. Ktoś próbował odpalić skuter, ale silnik nie łapał. Dziewczyna przystanęła, żeby poprawić włosy i ruszyła dalej, nie zauważając ani go wewnątrz lokalu. Sięgnął po filiżankę i upił łyk chłodnej już kawy. Odstawił ją bez słowa.
– O – odezwał się Camus. – Sernik z oreo. Pozycja numer osiem. Może wszechświat się domaga, żebym zrealizował swój archetyp.
Lem spojrzał na niego uważnie, potem przeniósł wzrok na menu
i z przekorą zapytał.
– A gdyby pozycja numer osiem była zupą z ozorów?
– To może bym się zbuntował przeciw przeznaczeniu. Albo uznał, że testuje moją determinację – odparł Camus, z uśmiechem. – Nie przypisujmy sensu numerowi potrawy.
– I tak robisz to automatycznie. – Lem odsunął menu i roześmiał się.
Camus wystawił dłoń w kierunku przechodzącego kelnera, nie patrząc w górę.
– Poproszę sernik oreo i espresso. I... – wskazał głową na Lema – on nie chce nic słodkiego, ale mu proszę przynieść coś, co wygląda jakby miało intencje.
– I bez analogii do wolnej woli – dodał Lem, nie odrywając wzroku od okna.
Kelner skinął głową z kamienną twarzą i zniknął za ladą. Zgrzyt wiatraka powrócił jak refren. Camus sięgnął znów po ulotkę, ale tylko po to, by ją złożyć na pół i uformować w mały prostokąt. Ułożył go równo obok filiżanki.
– Teraz wygląda jak rachunek – powiedział. – Może zapłaciliśmy już za tę wiedzę o sobie.
Lem nie odpowiedział. Sięgnął po serwetkę, spojrzał na nią krótko, ale nie pisał nic. Cisza w kawiarni gęstniała leniwie. Ktoś z tyłu poprosił o rachunek. Wiatrak skrzypnął. Camus odchylił się na krześle i przymknął oczy.
