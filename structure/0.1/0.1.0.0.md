### 0.1.0.0 Moment pęknięcia

Dzień był naprawdę gorący. Zwłaszcza po południu wszystko zdawało się drgać w ostrym świetle: chodniki, parki, twarze ludzi. W powietrzu unosił się smolisty opar asfaltu. Zmęczone eksploatacją podziemne przejścia buchały spoconym oddechem wymuszonej wentylacji. Nawet hałas cofnął się o kilka kroków, jakby i on był znużony tym upałem.
Lem otarł pot z czoła i łysiny, po czym spojrzał na Camusa z czymś na kształt wyrzutu, czując jak koszula przykleja mu się do pleców.
– Powiedziałeś „niedaleko". To nie jest niedaleko.
– Nie wiedziałem, że Warszawa w lipcu to takie piekło – odpowiedział
Camus, poprawiając koszulę, która już dawno straciła świeżość. – Chodź, tam chyba coś jest. Z daszkiem.
Wskoczyli pod niskie podcienia starej kamienicy. Cień był płytki, ale wystarczył, żeby choć na chwilę odzyskać oddech. Między sklepem
z egzotycznymi przyprawami a salonem fryzjerskim kryła się kawiarnia – bez klimatyzacji, ale z głośnym wentylatorem przy barze i zapachem mielonej kolendry.
Weszli do kawiarni która nie była jednak chłodniejsza. Wentylator obracał się powoli i zgrzytliwie. W środku pachniało przypaloną kawą. Lem zdjął okulary, przetarł ponownie czoło i bez słowa, ruszył w stronę wolnego stolika przy oknie.
Camus skinął głową kelnerowi, jakby go znał. Nie znał. Zamówili bez karty. Lem – espresso. Camus – wodę gazowaną z cytryną i lodem.
Przez chwilę nie rozmawiali. Lem czegoś szukał w swoim terminalu – cienkim jak kalkulator, przypominającym bardziej kasownik z autobusu niż nowoczesne urządzenie. Camus obserwował ludzi – kobietę z laptopem, chłopaka przewijającego bez końca telefon. Było cicho, jak na środek miasta.
Do środka weszła kobieta w jaskrawo pomarańczowym sari. Rozejrzała się ukradkiem w poszukiwaniu obsługi po czym ruszyła w głąb sali, wolno, krokiem płynnym, jednocześnie wzrokiem omiatając przestrzeń przed sobą. W jej dłoni spoczywała talia kart i kilka ulotek ułożonych w wachlarz. Podeszła do ich stolika. Bez pytania o pozwolenie położyła na blacie małą karteczkę z tabelą liczb i spojrzała na Lema z góry lekko przechylając głowę. Miała intensywnie niebieskie oczy.
– Z daty urodzenia można wyczytać więcej, niż się ludziom wydaje – powiedziała. – Numerologia to nie wróżba, to algorytm z przesunięciem.
Zapadła krótka cisza. Camus spojrzał na nią z uprzejmą rezygnacją. Lem patrzył, jakby kalkulował. Po czym skierował wzrok na Camusa.
– Dziękujemy, nie jesteśmy przesądni – rzucił Camus.
Kobieta po krótkim zawahaniu odwróciła się, zostawiając za sobą smugę paczulowego zapachu i ulotkę, która wylądowała między łyżeczką a terminalem. Lem sięgnął po nią, nie czytając, tylko ważąc w palcach. Zamyślił się na dłuższą chwilę.
– Wiesz co jest ciekawe? – mruknął w końcu. – Nie to, że w ogóle istnieje numerologia, tylko że ona działa wyłącznie w dziesiętnym systemie pozycyjnym.
– Co? – Camus oderwał wzrok od okna.
– Mówię że numerologia działa tylko w systemie dziesiętnym. To zabawne. W ósemkowym już nie zadziała. Widzisz, to trochę tak, że ta mistyka jest zależna od systemu liczbowego, który akurat zyskał popularność, – zerknął na swoje dłonie – czyli tak naprawdę od ilości palców u rąk. Wiesz, co mam na myśli?
– Nie za bardzo. Dlaczego? Słyszałem, że coś z tych liczb można wyczytać, ale jak to działa, kompletnie nie mam pojęcia. Może po prostu to się układa w systematyczne wzory, symbole – rzucił Camus, wzruszając ramionami.
– Nie, – Lem nachylił się nieco nad stołem. – To nie jest tylko symbolika, to przypadłość naszego formatu. Gdybyś urodził się, nie wiem, w świecie, gdzie ludzie mają po cztery palce u rąk, to „magiczna dziesiątka" w ogóle by nie istniała.
– Pewnie tak.
– Znaczenia, które przypisuje się liczbom, wynikają z przypadkowych cech naszego systemu zapisu, a on ma źródło nie gdzie indziej, tylko w morfologii ciała. Jednocześnie zagadką pozostaje kto i w jaki sposób połączył konkretne cechy z cyframi i jaki był tego porządek? A gdyby cyfr było więcej albo mniej? To się chwieje u samych podstaw, Albert. System dziesiętny jest intuicyjny jedynie dlatego, że mamy dziesięć palców u rąk.
– No, ale co z tego?
– No, te wzorce i koncepty o liczbach, one nie są uniwersalne. To nie kosmos mówi „dziesięć to spełnienie" – to nasze palce, nasz papier, nasz kalkulator. “Dziesięć” to nie jest format granulacji świata, tylko filtr przez który my na świat patrzymy.
– Rozumiem. Równie dobrze, a nawet lepiej byłoby w systemie dwunastkowym, tak?
– Tak, a co dopiero, gdyby na innym niż dziesiętny systemie zbudować kalendarz. Wyobraź to sobie. Toż byśmy mieli kompletnie inne wyniki numerologii, czyż nie?
Camus przewrócił oczami, ale z uśmiechem – Nie mogę sobie tego jakoś wyobrazić.
Lem kontynuował z emfazą – Tacy Aztekowie - stworzyli arytmetykę opartą o system dwudziestkowy, a w tym układzie liczba dziewiętnaście jest nadal jednocyfrowa! Brzmi to jakoś tak nieintuicyjnie. Dla kontrastu - Wolofowie z Zachodniej Afryki liczą wyraźnie zapętlając w piątki. Najpierw do pięciu a potem już pięć i jeden, pięć i dwa, aż do dziesięciu, które postrzegają jako dwa razy pięć…
– Naprowadź mnie Stanisław, dokąd zmierzasz, jak liczby tłumaczą ten problem, bo trochę tracę wątek.
– To nie tylko liczby – odparł Lem. – Powiedz Albert, kiedy piszesz, jakiej klawiatury używasz? Jakiego układu klawiszy?
Camus wyglądał jakby nie zrozumiał w pełni pytania, ale odpowiedział. – Zwyczajnej... takiej jak zawsze.
– Właśnie. Zakładam, że chodzi o układ QWERTY – skinął głową Lem. – Został zaprojektowany, żeby spowalniać pisanie i zmniejszać ryzyko zakleszczenia się dźwigni w mechanicznych maszynach do pisania z XIX wieku. My używamy jej z rozpędu, bo jest po prostu standardem.
Camus popatrzył na niego.
– I co z tego? Przecież działa.
– Właśnie. Działa – skinął głową Lem. – Ale istnieją inne układy – Dvorak albo Colemak. Chodzi o to, że QWERTY stała się niewidzialna. Tak samo jak układ dziesiętny. Nikt nie myśli "teraz używam dziewiętnastowiecznego rozwiązania problemu, którego już nie ma".
– Ale przecież nikt nie czuje się uwięziony przez klawiaturę.
– Właśnie dlatego – powiedział Lem. – System stał się przezroczysty. Jak but, który cię uciskał, ale już się do niego dopasowałeś. Przestałeś zauważać ucisk.
– To trochę naciągane.
– No to weźmy coś bliżej ciała – Lem zmienił pozycję i przeciągnął dłonią po łysinie. – Jesteś u fizjoterapeuty, a ten zaleca ci wykonywać różne ćwiczenia. Robisz „jaskółkę" i masz wrażenie, że robisz ją poprawnie, bo „tak czujesz", wszystko jest na swoim miejscu, czujesz że przychodzi ci to łatwo. Ale trener mówi: kolano do środka, wyrównaj biodra, ramiona prosto. I nagle okazuje się, że to twoje „naturalne czucie" to tylko nawyk kompensacji.
Zatrzymał się na chwilę.
– We wszystkich tych przykładach występuje ten sam mechanizm, który staje się przezroczysty przez użycie, a my bierzemy jego ograniczenia za naturalne prawa świata. Działamy w ramach, których nie widzimy – bo żyjemy w ich wnętrzu.
Camus westchnął.
– Czyli co? Mam nie ufać ani temu, co widzę, ani temu, co czuję?
– Nie o to chodzi – Lem pokręcił głową. – Po prostu to, co nazywasz naturalnością, może być tylko najdłużej używaną konwencją. Systemem, który stał się niewidzialny przez użycie.
Camus uniósł brwi.
– I to cię boli? Że świat jest tak sformatowany?
– Nie boli, ale zastanawia, że ludzie biorą echo głosu za sam głos. Że znaczenie przypisane przez przypadek traktują jak komunikat świadomie nadany. Dla mnie jest to moment pęknięcia, taka rysa na rzeczywistości. Gdy orientujesz się, że kontekst w jakim operujesz nieświadomie i pytania które zadajesz, nie pochodzą z rzeczywistości, tylko z umownego interfejsu jak system liczbowy…
– Interfejsu? – Camus przerwał mu. Mów bardziej po ludzku.
– To jest... – Lem zawiesił głos, szukając słów – to jest jak mapa do poruszania się po totalnym chaosie. Myślę że wszechświat nie ma żadnego systemu liczbowego tylko po prostu jest jaki jest, co pewnie ci się podoba.
– Mów dalej.
– Tymczasem my tej mapy używamy tak bezrefleksyjnie, że nawet nie pytamy co przykrywa, jednocześnie doznając szczytów immersji. Doświadczamy wdrukowania tak idealnego, że pytania o arbitralność rzekomo naturalnych wręcz zdroworozsądkowych prawideł nigdy nie przyjdą nam do głowy. To mam na myśli mówiąc interfejs. Taki skrót myślowy.
Camus potarł kark, popatrzył w okno – A może to wcale nie interfejs, tylko zwykłe uproszczenie. Dla powszedniego doznawania rzeczywistości nie potrzeba uświadomienia złożoności systemu, a jedynie wystarczająco dobrego przybliżenia. Tak? To co, że immersyjnego i z błędem. Jednak ekonomicznego energetycznie. Przy czym owszem zgadzam się, że to jedynie arbitralnie wybrany system. Jeden z wielu pontonów służących do pływania w oceanach nonsensu.
Lem zerknął na terminal – Sprawdźmy coś - Gollem – powiedział, stukając palcem w urządzenie – powiedz, czy znaczenie cyfry zależy od systemu pozycyjnego? Chodzi o numerologię i kabałę w kontekście chrześcijaństwa i judaizmu.
Terminal zamrugał. Głos odezwał się po chwili jasnym twardym barytonem. Inne dźwięki zdawały się cichnąć.
– Wprowadzenie wartości symbolicznej do systemu pozycyjnego jest operacją lokalną. Przypisujecie sens miejscom dziesiętnym, jakby miały wagę ontologiczną. To wzorzec. Jakże wy to kochacie. Zaczynacie od struktury. Potem tworzycie metafizykę, którą pytacie i która dostarcza odpowiedzi.
Lem pokiwał głową. Camus wzruszył ramionami.
– Wiesz – powiedział Camus – myślę, że ludzie pytają nie dlatego, że chcą wiedzieć. Tylko dlatego, że mają w sobie napięcie. I pytanie to jego wyładowanie. Pytanie to wyrażenie wątpliwości lub ukryta sugestia.
– Albo pogłos – odparł Lem. – Pętla. Echo. Człowiek myśli, że coś odkrył, a tylko usłyszał własny szum z opóźnieniem.
– Chcesz znów zapytać? – zapytał Camus.
– Nie, wystarczy. Gollem to nie rozmówca, tylko rezonator. Odbija nasze wątpliwości. Ale inaczej niż zwykły transformer.
Lem coś notuje na serwetce. Kawiarnia milczy. Camus patrzy w dno szklanki przez dłuższą chwilę.
– Ale ja dalej muszę żyć jakby te rzeczy miały sens – powiedział w końcu. – I co z tego wynika? Że mam przestać ufać temu, co wydaje mi się oczywiste?
