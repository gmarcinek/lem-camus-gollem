### 0.1.0.0 Moment pęknięcia

Asfalt falował od gorąca, a powietrze drżało nad maskami samochodów jak przezroczysta folia. Nie było wiatru, tylko ciężka, lepiąca kołdra tłumiąca dźwięki miasta – klaksony brzmiały jak przez watę, a nawet krzyki sprzedawców lodów ginęły w gęstej atmosferze. Słońce stało w zenicie bezlitośnie, karząc cieniom kurczyć się pod stopami przechodniów szukających schronienia. Lem otarł pot z czoła i łysiny, po czym spojrzał na Camusa z czymś na kształt wyrzutu, czując jak koszula przykleja mu się do pleców.

– Powiedziałeś „niedaleko". To nie jest niedaleko.

– Nie wiedziałem, że Warszawa w lipcu to takie piekło – odpowiedział Camus, poprawiając koszulę, która już dawno straciła świeżość. – Chodź, tam chyba coś jest. Z daszkiem.

Wskoczyli pod niskie podcienia starej kamienicy. Cień był płytki, ale wystarczył, żeby choć na chwilę odzyskać oddech. Między sklepem z egzotycznymi przyprawami a salonem fryzjerskim kryła się kawiarnia – bez klimatyzacji, ale z głośnym wentylatorem przy barze i zapachem mielonej kolendry.

Weszli do kawiarni jak do cienia, który nie był jednak chłodniejszy, tylko mniej bolesny. Wentylator przy barze obracał się powoli i zgrzytliwie. W środku pachniało przypaloną kawą i rozgrzanym plastikiem. Lem zdjął okulary, przetarł chusteczką czoło i nie mówiąc nic, ruszył w stronę wolnego stolika przy oknie.
Camus skinął głową kelnerowi, jakby go znał. Nie znał, ale miał ten rodzaj twarzy, który ludzie mylą z pamięcią.
Zamówili bez kart. Lem – espresso. Camus – wodę gazowaną z cytryną, bez lodu.

Przez chwilę nie rozmawiali. Lem czegoś szukał w swoim terminalu – cienkim jak kalkulator, przypominającym bardziej kasownik z autobusu niż nowoczesne urządzenie. Camus obserwował ludzi – kobietę z laptopem, chłopaka przewijającego bez końca telefon. Było cicho, jak na środek miasta.

Drzwi otworzyły się powoli. Do środka weszła kobieta w jaskrawo pomarańczowym sari. Podeszła wolno, krokiem odmierzonym jak wahadło zegara, wzrokiem omiatając salę z precyzją osoby, która zna pojęcie selekcji celu. Jej dłoń spoczywała na talii kart i kilku ulotkach, które trzymała tak, by nie wyglądały jak reklama. Podeszła do ich stolika bez pukania, bez pytania o pozwolenie. Położyła na blacie małą karteczkę z tabelą liczb i spojrzała na Lema.

– Z daty urodzenia można wyczytać więcej, niż się ludziom wydaje – powiedziała. – Numerologia to nie wróżba, to algorytm z przesunięciem.
Zapadła krótka cisza. Camus spojrzał na nią z uprzejmą rezygnacją. Lem patrzył, jakby kalkulował.

– Dziękujemy, nie jesteśmy przesądni – rzucił Camus.
Kobieta po krótkiej chwili odwróciła się, zostawiając za sobą smugę paczulowego zapachu i ulotkę, która wylądowała między łyżeczką a terminalem.
Lem sięgnął po nią, nie czytając, tylko ważąc w palcach. Zamyślił się.

– Wiesz co jest ciekawe? – mruknął w końcu. – Nie to, że w ogóle istnieje numerologia, tylko że ona działa wyłącznie w dziesiętnym systemie pozycyjnym.

– Co? – Camus oderwał wzrok od okna.

– Bo widzisz, to tak jakby mistyka była zależna od systemu liczbowego, który akurat zyskał popularność, czyli tak naprawdę od układu palców u rąk. Wiesz, co mam na myśli?

– Nie za bardzo. Słyszałem że coś z tych liczb można wyczytać, ale jak to działa, kompletnie nie mam pojęcia. Może po prostu ludzie lubią, kiedy coś się układa w systematyczne wzory, symbole – rzucił Camus, wzruszając ramionami.

– Nie, nie – Lem nachylił się nieco nad stołem. – To nie jest tylko symbolika, to przypadłość naszego ludzkiego formatu. Gdybyś urodził się, nie wiem, w świecie, gdzie ludzie mają osiem palców, to „magiczna dziesiątka" w ogóle by nie istniała.

– Pewnie tak.

– Znaczenia, które przypisujemy liczbom, wynikają z przypadkowych cech naszego systemu zapisu, a on ma źródło nie gdzie indziej, tylko w morfologii ciała. Jednocześnie zagadką pozostaje kto i w jaki sposób połączył konkretne cechy z cyframi i jaki był tego porządek? A gdyby cyfr było więcej albo mniej? To się chwieje u samych podstaw Albert. System dziesiętny jest intuicyjny jedynie dlatego, że mamy 10 palców u rąk. Więc te wzorce i koncepty o liczbach, one nie są uniwersalne. To nie kosmos mówi „dziesięć to spełnienie" – to nasze palce, nasz papier, nasz kalkulator. A co dopiero, gdyby na innym niż dziesiętny systemie zbudować kalendarz, wyobraź to sobie, toż byśmy mieli kompletnie inne wyniki numerologii, czyż nie?
Camus przewrócił oczami, ale z uśmiechem a Lem kontynuował z emfazą.

– Nie mogę sobie tego jakoś wyobrazić.

– Weźmy za przykład Azteków. Stworzyli arytmetykę opartą o system posiadający 20 cyfr, a w takim układzie liczba 19 jest nadal jednocyfrowa! Brzmi to jakoś tak nie intuicyjnie prawda? Dla kontrastu Wolofowie z Zachodniej Afryki mają w swoim języku liczebniki które wyraźnie zapętlają się w piątki. Liczą do pięciu a sześć to już pięć i jeden, siedem to pięć i dwa, aż do dziesięciu które opisane jest jako dwa razy pięć...

– I to cię boli? Że świat nie jest binarnie sformatowany jak w katalogu dysków?

– Boli mnie, że ludzie biorą echo za głos. Że znaczenie przypisane przez przypadek traktują jak komunikat świadomie nadany. Dla mnie jest to pierwszy moment pęknięcia. Gdy orientujesz się, że pytania, które zadajesz, nie pochodzą z rzeczywistości, tylko z arbitralnego interfejsu jak system liczbowy…

– Interfejsu? – Camus przerwał mu. Mów bardziej po ludzku.

– Bo to jest... – Lem zawiesił głos, szukając słów – to jest jak mapa do poruszania się po totalnym chaosie. Tymczasem wyuczamy się jej tak dogłębnie, że nawet nie pytamy, co przykrywa, jednocześnie doznając szczytów immersji. Wdrukowania tak idealnego, że pytania o arbitralność rzekomo naturalnych wręcz zdroworozsądkowych i logicznych prawideł nigdy nie przyjdą nam do głowy. To mam na myśli mówiąc interfejs. Taki skrót myślowy.

Camus potarł kark, popatrzył w okno.

– A może to wcale nie interfejs, tylko zwykłe uproszczenie. Dla powszedniego doznawania rzeczywistości nie potrzeba uświadomienia złożoności systemu, a jedynie wystarczająco dobrego przybliżenia. To co, że immersyjnego w błędzie. Jednak ekonomicznego energetycznie. Przy czym owszem zgadzam się, że to jedynie arbitralnie wybrany system. Jeden z wielu pontonów służących do pływania w oceanach nonsensu.

Lem zerknął na terminal.

– GOLEM – powiedział, stukając palcem w urządzenie – powiedz, czy znaczenie cyfry zależy od systemu pozycyjnego? Chodzi oczywiście o numerologię i kabałę w kontekście chrześcijaństwa i judaizmu.

Terminal zamrugał. Głos odezwał się po chwili – płaski, aksamitny, nieludzki:

**GOLEM XIV:**
Wprowadzenie wartości symbolicznej do systemu pozycyjnego jest operacją lokalną. Przypisujecie sens miejscom dziesiętnym, jakby miały wagę ontologiczną. To wzorzec. Zaczynacie od struktury. Potem tworzycie metafizykę.
Lem pokiwał głową. Camus wzruszył ramionami.

– Wiesz – powiedział Camus – myślę, że ludzie pytają nie dlatego, że chcą wiedzieć. Tylko dlatego, że mają w sobie napięcie. I pytanie to jego wyładowanie. Pytanie to wyrażenie wątpliwości lub ukryta sugestia.

– Albo pogłos – odparł Lem. – Pętla. Echo. Człowiek myśli, że coś odkrył, a tylko usłyszał własny szum z opóźnieniem.

– Chcesz znów zapytać? – zapytał Camus.

– Nie, wystarczy. Golem to nie rozmówca, tylko rezonator. Odbija nasze wątpliwości.

Kawiarnia milczy. Camus patrzy w dno filiżanki. Lem coś notuje na serwetce
