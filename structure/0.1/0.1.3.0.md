# Rozdział 0.1.3.0: Dyskomfort: próba powrotu do "normalności" i dlaczego nie działa

Zgasili papierosy niemal jednocześnie. Lem zgniótł niedopałek z namaszczeniem, jakby zamykał jakiś rytuał. Camus rzucił kilka euro na spodek i wstał pierwszy. 

– Idziemy dalej?

Wyszli. Powietrze było nadal nieruchome, gęste i miało w sobie smak rozgrzanego asfaltu. Tramwaj syknął gdzieś w oddali. Lem strzepnął ze spodni resztki popiołu, które zebrały się w fałdach.

– Myślałeś kiedyś – odezwał się Lem, gdy minęli róg – co się dzieje, kiedy już zaczynasz podejrzewać swoją ludzką architekturę i powoli dostrzegać, że w końcu ty też zataczasz kręgi, że sam depczesz sobie po piętach?

Camus spojrzał na przechodzącą obok kobietę z wózkiem.

– Jak to?

– To jak w tych pytaniach możliwych do zadania w danej konfiguracji umysłu, ale dodatkowo w zapętleniu. Bo nie zawsze masz odpowiedź od razu. Czasem pytasz całe życie, a ona nigdy się nie pojawia. A kiedy skierujesz uwagę na samego siebie, na własny proces?

– Aa, o to ci chodzi.

– W cybernetyce nazywamy to pętlą sprzężenia zwrotnego bez wyjścia awaryjnego. System próbuje analizować sam siebie, ale każda analiza zmienia stan systemu. – Lem wskazał na swoją głowę. – To jak próba dogonienia siebie - żeby się zrozumieć trzeba najpierw w ogóle siebie zobaczyć, dogonić i przetworzyć.

Camus przystanął przy przystanku i oparł się o wiatę.

– A może nie trzeba się doganiać? Po co w ogóle gonić?

Lem pokręcił głową.

– Problem w tym, że system nie ma trybu stand by. Nie potrafię przestać przetwarzać, bo przetwarzanie to jedyny sposób, w jaki istnieję.

Zatrzymał się, jakby złapał się na czymś. 

– Leżysz w łóżku wieczorem i próbujesz spać, ale myśli krążą i mielą problemy z całego dnia, stawiają hipotezy, naciskają na wewnętrzny model świata, żeby dopasował się do twoich potrzeb, do twojej homeostazy. Co poszło źle. Cały czas z góry wiesz, jak chcesz, żeby było, ale kilka elementów wciąż nie chce się dopasować, a i tak wiesz, że nie zmienisz przeszłości. Potem pojawia się refleksja, że jedyne czego naprawdę potrzebujesz to sen. W końcu pojmujesz chociaż to - westchnął i przetarł czoło wyciągniętą z kieszeni kawiarnianą serwetką.

– To nonsens, ale w gruncie rzeczy, co w tym złego?

– To, że to nie ma końca. Każda mała decyzja, każdy mikro plan generuje nowy poziom, który też trzeba rozumieć. To jak rekursja bez warunku stopu.

Lem nie zmienił tonu, ale mówił dalej z mechaniczną precyzją, jakby rozwijał zapis algorytmu.

– Zauważ: każda warstwa analizy implikuje następną. Myśl o myśli to też myśl. Refleksja, że się myśli, nie przerywa myślenia, tylko zmienia jego typ. Przekształcenie operatora nie kończy operacji – stan się propaguje. Można by to porównać do procedury rekurencyjnej bez definicji bazowej. Z każdym powrotem pojawia się kolejna potrzeba rozpoznania, a każda potrzeba – nowe pytanie o zasadność. I to samo w sobie staje się instancją tego problemu. Myślenie o myśleniu o myśleniu.

Zatrzymał się na moment, nie odwracając głowy.

– To nie prowadzi do przełomu. Tylko do optymalizacji struktury, która wciąż jest tą samą strukturą. Czasem wydaje mi się, że nawet moja świadomość dyskomfortu jest po prostu kolejnym komponentem tego samego systemu – jak flaga stanu błędu. Ale system i tak nie potrafi jej obsłużyć. Tylko ją rozpoznaje. I to wszystko.

Camus zapalił kolejnego papierosa i przez chwilę patrzył na ludzi czekających na autobus. 

– Może nie wszystko da się zrozumieć – powiedział w końcu dmuchając w górę - albo nie wszystko warto.

Lem uśmiechnął się krzywo. 

– Ale "nie da się zrozumieć" to też forma rozumienia. Wciąż ta sama pętla, tylko na wyższym poziomie abstrakcji.

– Widzisz? – Camus ożywił się, wskazując papierosem na grupkę dzieci bawiących się w parku po drugiej stronie ulicy – one nie analizują, nie myślą o tym, co będzie jutro. Po prostu są. Może klucz do normalności leży w tej prostocie? Po co marnować czas na tak jałowe dywagacje, kiedy jest życie do przeżycia, tu i teraz…

Lem pokiwał głową. 

– Zgoda, ale te dzieci też w końcu dorosną, staną w obliczu skomplikowanych wyborów, pytając siebie, dlaczego nie mogą wrócić do tego stanu beztroski, a my…

– Może więc – dodał Camus, przerywając mu – po prostu musimy nauczyć się akceptować ten dyskomfort jako część życia. Jak ten autobus, który właśnie nadjeżdża, nawet jeśli nie jesteśmy gotowi. Czasem trzeba wsiąść, nie wiedząc, dokąd jedzie.

Autobus podjechał, rozgrzane hamulce zapiszczały. Przez otwarte drzwi dobiegł ich głos automatycznego konduktora. Ludzie wsiadali, nie zastanawiając się nad metafizyką transportu. Ruszyli dalej.